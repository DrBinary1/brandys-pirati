Bc. Štěpán Drtina

Štěpán (24) po maturitě na zdejším církevním gymnáziu odešel studovat na Pedagogickou fakultu v Hradci Králové, kde získal bakalářský titul v oboru Historie – společenské vědy se zaměřením na vzdělávání. V současné době studuje magisterský obor Novodobé české a československé dějiny na Filozofické fakultě stejné univerzity. Ve své bakalářské práci se zabýval studiem pozdně středověkých kutnohorských městských knih a rekonstruoval životy několika zdejších neznámých měšťanů. V diplomové práci se věnuje opět nepopsané stránce místních dějin, kdy odkrývá činnost komunistické strany po roce 1945 a především události roku 1948 na Kutnohorsku. Kromě jiného rád pracuje s mládeží, několik sezón po sobě jezdil jako vychovatel na školy v přírodě. Při studiu pracuje jako koordinátor středočeského krajského sdružení České pirátské strany. Piráti ho oslovili především jako strana nová, nezatížená stigmaty minulosti, prosazující ideály svobody a demokracie a především otevřeností vůči občanům a rovným a férovým jednáním.

„Při začátcích své činnosti v rámci České pirátské strany jsem si potvrdil její výjimečnost v dnešním politickém spektru. Proto jsem se rozhodl prosazovat pirátskou politiku vyznačující se otevřeností, férovým jednáním a schopností věcné a konstruktivní diskuse napříč politickým spektrem. V rámci města chci především přiblížit politiku občanům a zajistit přesun kvalitních a ověřitelných informací na ose město – občan, který vnímám jako základ otevřené politiky. V rámci zastupitelstva chci prosazovat koncepci otevřené radnice, která bude přívětivá a umožní občanovi kvalitní informovanost a všem, kteří o to budou mít zájem, sledovat a spoluutvářet pozitivní obraz našeho města, kde všichni společně žijeme“.


